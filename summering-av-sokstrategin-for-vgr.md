#Summering av sökstrategin
Detta är en summering av Västra Götalandsregionens strategi för verksamhetssök. Här lyfts de övergripande punkterna upp för att enkelt kunna orientera sig i strategin samt kunna ta ett beslut om dess upprättande. 

## Vision och verksamhetsmål 
Visionen är att sökfunktionen "ska leverera rätt information när den behövs". Det innebär att man inte nödvändigtvis ska tvingas söka för att hitta, utan även att ta del av flöden och bli meddelad om något av vikt uppstår. Informationen ska bli mer intelligent.  Verksamhetens mål med sökfunktionen är primärt att undvika risken att någon agerar på utgången kunskap. Sekundärt att erbjuda ett komplett informationsunderlag för att inte i onödan ta fram eller köpa in information som redan finns någonstans inom regionen. Vi ska sträva efter att göra sökfunktionen känd och väl använd för att realisera dessa mål. 

##Användningskrav och användbarhet
Vi ska fokusera på användarens upplevelse och jobba användarorienterat. Detta eftersom sökfunktionen finns till för att hjälpa till med att hitta information och kunskap - även när det för användaren inte är uppenbart var den finns, eller att den finns.   Två grundläggande komplikationer att anpassa sig efter är att användare har varierande digital mognad, samt varierande expertis i det material de eftersöker.   Därför ska sökfunktionen ta tillvara på både novisens och expertens sätt att uttrycka sig men också stödja de användningsmönster som särskiljer den teknikovane från den digitalt infödda.  Sökfunktionen ska leva upp till högt ställda krav på tillgänglighet och användbarhet, både från en skrivbordsdator och ett mer mobilt scenario. 

##Förvaltning och organisation
Sökfunktionen ska kontinuerligt förbättras. Detta genom reflektion, bidrag från dess användare samt genom att man både på central nivå och bland verksamheterna jobbar med sökanalys.  Dessutom ska organisationen årligen ha prioritering av de aktiviteter som ska genomföras och följa upp de insatser som gjorts.  Organisationen avser att steg för steg gå mot en mer ordnad informationsarkitektur vilket av naturliga skäl påverkar de som vårdar informationskällorna. Utöver detta är det viktigt att erbjuda möjligheter till personaliserade sökresultat, där när lämpligt även finns behörighetsskyddat material. 

___________________
Datum

______________________________________
Namn Namnsson